《靜夜思》
床前明月光
疑是地上霜
舉頭望明月
低頭思故鄉

《鹿柴》
空山不見人
但聞人語響
返景入深林
復照青苔上

《雜詩》
君自故鄉來
應知故鄉事
來日綺窗前
寒梅著花未

《李延年歌》
北方有佳人
絕世而獨立
一顧傾人城
再顧傾人國
寧不知傾城與傾國
佳人難再得

《登幽州臺歌》
前不見古人
後不見來者
念天地之悠悠
獨愴然而淚下

《彈琴》
泠泠七弦上
靜聽松風寒
古調雖自愛
今人多不彈

《洗兒》
人皆養子望聰明
我被聰明誤一生
惟願孩兒愚且魯
無災無難到公卿

《山雲當幕》
山雲當幕
夜月為鉤
臥藤蘿下
塊石枕頭

《尋隱者不遇》
松下問童子
言師采藥去
只在此山中
雲深不知處

《登鸛雀樓》
白日依山盡
黃河入海流
欲窮千里目
更上一層樓

《春怨》
打起黃鶯兒
莫教枝上啼
啼時驚妾夢
不得到遼西

《自遣》
對酒不覺暝
落花盈我衣
醉起步溪月
鳥還人亦稀

《江南曲》
嫁得瞿塘賈
朝朝誤妾期
早知潮有信
嫁與弄潮兒

《相鼠》
相鼠有皮。人而無儀。
人而無儀。不死何為。
相鼠有齒。人而無止。
人而無止。不死何俟。
相鼠有體。人而無禮。
人而無禮。胡不遄死。

《北風》
北風其涼。雨雪其雱。
惠而好我。攜手同行。
其虛其邪。既亟只且。
北風其喈。雨雪其霏。
惠而好我。攜手同歸。
其虛其邪。既亟只且。
莫赤匪狐。莫黑匪烏。
惠而好我。攜手同車。
其虛其邪。既亟只且。

《遵大路》
遵大路兮
摻執子之袪兮
無我惡兮
不寁故也
遵大路兮
摻執子之手兮
無我魗兮
不寁好也

《我將我享》
我將我享
維羊維牛
維天其右之
儀式刑文王之典
日靖四方
伊嘏文王
既右饗之
我其夙夜
畏天之威
于時保之

《滄浪之水》
滄浪之水清兮
可以濯我纓
滄浪之水濁兮
可以濯我足

《黃鳥》
交交黃鳥止于棘
誰從穆公子車奄息
維此奄息百夫之特
臨其穴惴惴其慄
彼蒼者天殲我良人
如可贖兮人百其身
交交黃鳥止于桑
誰從穆公子車仲行
維此仲行百夫之防
臨其穴惴惴其慄
彼蒼者天殲我良人
如可贖兮人百其身
交交黃鳥止于楚
誰從穆公子車鍼虎
維此鍼虎百夫之禦
臨其穴惴惴其慄
彼蒼者天殲我良人
如可贖兮人百其身

《遠遊》
下崢嶸而無地兮
上寥廓而無天
視儵忽而無見兮
聽惝怳爾無聞

《影答形》
與子相遇來
未嘗異悲悅
憩蔭若暫乖
止日終不別
此同既難常
黯爾俱時滅

《雜詩四首》
朝蠅不須驅
暮蚊不可拍
蠅蚊滿八區
可盡與相格
得時能幾時
與汝恣啖咋
涼風九月到
掃不見蹤跡

《蜀道難》
蜀道之難
難於上青天
使人聽此凋朱顏
連峰去天不盈尺
枯松倒掛倚絕壁
飛湍瀑流爭喧豗
砯崖轉石萬壑雷

《唐棣之華》
唐棣之華
偏其反而
豈不爾思
室是遠而
